# -*- mode: mandoku-view; -*-
#+TITLE: 仕學規範
#+DATE: 2015-08-24 23:26:39.140978
#+PROPERTY: ID KR3j0182
#+PROPERTY: BASEEDITION WYG    
#+PROPERTY: JUAN 卷十七
<pb:KR3j0182_WYG_017-1a>¶
欽定四庫全書¶
　仕學規範卷十七　　　　　宋　張鎡　撰¶
　　涖官¶
馬待制黙除知登州沙門㠀寨主李慶罷官入謁黙遽¶
　問擅殺幾何人慶對一任殺七百餘人黙詰之則曰¶
　㠀土地狹徒𨽻猥衆過數官糧不足以贍則取殺之¶
　黙大責數慶惶恐去即日自縊死黙為奏請更定配¶
　海㠀法凡二十條自是多全活者¶
<pb:KR3j0182_WYG_017-1b>¶
范開府純仁知襄邑縣縣有牧地衛士倚以暴民田純¶
　仁取一人杖之牧地初不𨽻縣有詔劾純仁純仁言¶
　養兵當先卹農朝廷是之釋不問且聴牧地𨽻縣自¶
　純仁始¶
蘇司空頌前秀州軍事判官李定除太子中允監察御¶
　史裏行宋敏求為知制誥封還詞頭翌日辭職罷詞¶
　頭復下頌當制奏定不由銓考擢授朝列不縁御史¶
　薦寘憲臺雖朝廷急於用才度越常格然隳紊法制¶
<pb:KR3j0182_WYG_017-2a>¶
　所益者小所損者大未敢具草神宗召對面諭之不¶
　從退而抗章不已遂落知制誥歸班而定命亦寢¶
蘇文忠公軾徙知徐州是歳河決澶淵東泛鉅野北溢¶
　于濟南溢于泗浸滛至城下民爭出避水軾履屨杖¶
　䇿躬率兵夫築長堤起戲馬臺屬於城下水至堤下¶
　不能為害兩日夜不止河勢益暴城不没者三板軾¶
　廬於城上使官吏分堵而守卒全城¶
呉觀使師禮知揚州天長縣嘗言近民無若為邑政貴¶
<pb:KR3j0182_WYG_017-2b>¶
　徳化刑以輔之條目易循期㑹有信使民不憚吏吏¶
　不玩法古人之治其庶幾矣用是為治邑人便之¶
張殿撰舜民少慷慨善論事在諌垣七日所上六十餘¶
　章言皆剴切¶
何郡王執中知秀州海鹽縣建鄉校擇子弟入學親為¶
　講說又作堤以垾海置閘以瀦水邑人頼之¶
任提宫伯雨知開封府雍邱縣縣枕汴流漕運上下盜¶
　竊擾人無虚夕未有獲者伯雨知其故迺下令綱運¶
<pb:KR3j0182_WYG_017-3a>¶
　不得宿境内不從者斷其纜趨京師者督䕶以出境¶
　自是外户不閉¶
蔣待制静調湖州長興尉獲盜數十人悉貸遣之謂曰¶
　吾不利汝以希賞汝亦無得為盜盜感泣後皆為良¶
　民移饒州安仁令江南俗信巫病不餌藥静力禁之¶
　遂革其俗¶
何待制述知太平州當塗縣瀕江嵗有水患述築隄姑¶
　溪之上民用按堵邑有廣濟圩為田千餘頃夏潦隄¶
<pb:KR3j0182_WYG_017-3b>¶
　將決述度地形别為長隄横亘于中外隄潰頼之得¶
　其半自是地圩多法焉知宣州寜國縣鄰邑富民有¶
　田訟更二十獄不決漕司委直之述折𠂻于頃刻間¶
任龍圗諒除京畿路提㸃刑獄移京東西路梁山濼衆¶
　流所匯漁其中者舊無名籍肆為姦偷不可搜剔諒¶
　伍其家刻其舟非有籍不得輒入屬縣地犬牙其間¶
　者鑱石為表盜發不得抵讕違地界故徼捕尤力盜¶
　不得起郡邑屢以獄空告¶
<pb:KR3j0182_WYG_017-4a>¶
种忠憲公師道以熈州推官權同谷縣縣有猾吏訟田¶
　彌二年不決師道閱其牘窮日力不可竟然所訟止¶
　於母及兄而已引吏前詰之曰母兄法當訟也耶汝¶
　再期擾鄉里足矣吏服罪闔境驩舞畫其象祠之¶
劉通奉韐調豐城尉歳饑多盜旁邑率以捕殺希賞韐¶
　曰此饑民救死耳率豪右出榖賑䘏之存活者甚衆¶
　盜亦戢¶
唐觀文恪調郴縣尉縣有民被殺其鄰以疑見執不勝¶
<pb:KR3j0182_WYG_017-4b>¶
　於桎梏自誣服而尸不獲恪爭之令曰尸終不獲將¶
　為君累柰何恪曰某為尉而縣人被殺敢便文自營¶
　復使無辜償死乎乃躬出訪求至露宿野次夜若有¶
　告者旦以物色求之果得尸已乃獲真盜一邑敬服¶
　移零陵令獄無重繫者幾二年改宣徳郎知太原府¶
　榆次縣有村豪怙力暴服一方椎埋為姦至累歳不¶
　輸賦吏不敢詰恪以善道告曉之其人感悟拜且泣¶
　曰始愚不知坐迷知此願自新死不敢易即日盡輸¶
<pb:KR3j0182_WYG_017-5a>¶
　積逋痛折節為善悉遣子弟就學其後輸賦役居一¶
　縣先又推所有以濟貧餓遂為鄉里長者(已上出欽/宗朝名臣)¶
　(傳/)¶
王安簡公舉正在經筵二年每進讀及前代治亂之際¶
　必再三熟復以盡諷諭之意¶
陳恕為三司使上命具中外錢榖大數以聞恕諾而不¶
　進上屢趣之恕終不進上命執政詰之恕曰天子富¶
　於春秋若知府庫之充羨恐生侈心是以不敢進上¶
<pb:KR3j0182_WYG_017-5b>¶
　聞而善之¶
趙清獻公抃為殿中侍御史彈劾不避權倖京師號曰¶
　鐵面御史¶
王懿敏公素大丞相旦之子自筮仕所至稱為能吏既¶
　升憲臺風力愈勁嘗與同列奏事上前事有不合衆¶
　皆引去公力論列是非俟得㫖乃退帝曰真御史也¶
　議者目公為獨擊鶻¶
承議郎程顥權監察御史裏行神宗素知先生名召對¶
<pb:KR3j0182_WYG_017-6a>¶
　之日從容咨訪比二三見遂期以大用每將退必曰¶
　頻求對來欲常相見耳一日論議甚乆日官報午正¶
　先生遽求退庭中中人相謂曰御史不知上未食邪¶
　前後進説甚多大要以正心窒欲求賢育材為先先¶
　生不飾辭辯獨以誠意感動人主¶
寇凖以員外郎奏事直言觸犯太宗怒而起凖遽以手¶
　引赭袍請上復御座親決其事上嘉納之太宗曰朕¶
　得寇準如唐太宗得魏鄭公¶
<pb:KR3j0182_WYG_017-6b>¶
承議郎程顥被薦為御史神宗召對問所以為御史對¶
　曰使臣拾遺補闕禆贊朝廷則可使臣掇拾臣下短¶
　長以沽直名則不能神宗嘆賞以為得御史體¶
歐陽文忠公脩歴典大郡以静鎮為本明不及察寛不¶
　至縱吏民受賜既去追思不已滁揚二州皆立生祠¶
中書舍人曽鞏歴知齊襄洪福明亳州為州務去民疾¶
　苦急姦強盗賊而寛貧弱曰為人害者不去則吾民¶
　不寜¶
<pb:KR3j0182_WYG_017-7a>¶
天章閣待制許元為發運使先是江淮歳漕京師者常¶
　六百萬石其後十餘歳歳益不充至公為之歳必六¶
　百萬石而常餘百萬以備非常方去職有勸公進為¶
　羡餘者公曰吾豈聚歛者哉敢以此希寵¶
中大夫魯有開知確山縣獨破一大姓能撼邑事者縣¶
　遂無事乃興廢陂溉民田數千頃飛蝗不入境富弼¶
　守蔡薦有開有古循吏風¶
劉主客立之守官不為勢牽不為利奪為青溪主簿時¶
<pb:KR3j0182_WYG_017-7b>¶
　知州事李偕通判朱正辭喜負其能以折辱下士士¶
　皆承望奔走不暇獨君數以事爭而二人者常輒屈¶
　其始皆怒後卒嘆服共薦之¶
祠部郎中強至當朝廷繕脩政事士大夫争出頭角言¶
　利害得失其敝多文具亡實公獨怡然自處謹守繩¶
　墨脩職事曰是足以副朝廷核實之意矣¶
端明殿學士蘇軾知定州定乆不治軍政尤㢮武衛卒¶
　驕墯不教軍校蠶食其廪賜故不敢何問公取其貪¶
<pb:KR3j0182_WYG_017-8a>¶
　汙甚者配𨽻逺惡然後繕修營房禁止飲博軍中衣¶
　食稍足乃部勒以戰法衆皆畏服然諸校多不自安¶
　者有卒史復以贓訴其長公曰此事吾自治則可汝¶
　若告軍中亂矣亦決配之衆乃定㑹春大閱軍禮久¶
　廢將吏不識上下之分公命舉舊典元帥常服坐帳¶
　中將吏戎服奔走執事副總管王光祖自謂老將耻¶
　之稱疾不出公召書吏作奏將上光祖震恐而出訖¶
　事無敢慢者定人言自韓魏公不見此禮至今矣¶
<pb:KR3j0182_WYG_017-8b>¶
趙清獻公抃為武安軍節度推官民有偽造印者吏皆¶
　以為當死公獨曰造在赦前用在赦後赦前不用赦¶
　後不造遂以疑讞之卒免死一府皆服(已上出皇朝/名臣四科事)¶
　(實/)¶
　¶
　¶
　¶
　仕學規範卷十七¶
